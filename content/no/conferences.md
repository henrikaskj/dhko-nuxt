---
title: 'Årlig konferanse'
---

# Konferanse 2024: Digitale og digitaliserte spor
## Invitasjon til konferansebidrag (presentasjoner og verksteder)
Årets konferanse har temaet «digitale og digitaliserte spor». Med dette ønsker vi å favne all humanistisk orientert forskning på og med materialer i digital form. Her inngår både digitalt fødte («digital born») og digitale tvillinger («digital twins»). Sistnevnte er et begrep for det som skapes av at vi digitaliserer noe som opprinnelig har en annen fysisk form. Felles er at slike digitale materialer kommer med ulike vilkår som påvirker både hvordan de kan forskes på og hva som er mulig å lese ut av materialene. Vi er ute etter hva som setter spor, hvordan slike spor kommer til, og hva vi kan bruke sporene til. Temaet er derfor bredt nok til å favne mediehistoriker og professor John Durham Peters sin definisjon av humaniora som disiplinene som har sitt hovedfokus på lagring, overføring/formidling og tolkning av kultur. 
<br><br><br>
Vi inviterer til bidrag enten i form av presentasjon (dag 2) eller verksted (dag 1). Under er en ikke-uttømmende liste over forslag til temaer som vil være særlig aktuelle. 
<br><br><br>
**Temaer av særlig interesse**

Overordnet er fokuset på digitalt fødte data fra nett eller digitalisert materiale og kultur som data. Under dette fremhever vi noen eksempler på hva dette kan være: 

- Visualisering av data/GIS-teknologi på digitalt født materiale og digitale tvillinger
- Tekstanalyse eller analyser med bruk av CBIR (content-based image retrieval) på digitale og digitaliserte arkiv
- Tekst eller multimodale analyser på (meta)data fra sosiale medier
- Studier av kulturelle fenomener gjennom digitale spor og materialer
- Bruk av kulturell metadata i humanistisk forskning
- Datafeministiske studier (f.eks. nærlesninger av datasett)
- Digital edisjonsfilologi
- Bevaring, vedlikehold og kuratering av digital kultur eller digitalisert kultur(arv)
- Digital kuratering, særlig algoritmer, i både sosiale medier og andre digitale plattformer for kulturformidling og kulturorganisasjon.
- CMC (computer mediated communication) i møte med AI-generert tekst
- Utfordringer med “slop” (AI-generelt tekst, bilder, mm.) i forskning med nettet som felt.
- Infrastrukturstudier og/eller teknografiske perspektiv på kulturorganisasjon

og/eller 

- metodologiske betraktninger knyttet til en eller flere av disse temaene
<br><br>

For verkstedsbidrag er vi særlig interessert i verksted som tar for seg ulike programvarer og annen forskningsrettede brukergrensesnitt som kan tas i bruk av forskere og andre fagpersoner for å jobbe med digital eller digitalisert materiale. 

Innsendte sammendrag skal være på **maks 1600 tegn (ca. 300 ord)**. Presentasjoner skal være 10 min + 5 spørsmål/diskusjon. Sammendrag for verksted skal også være på **maks 1600 tegn (ca. 300 ord)**. Meld her inn ønske om lengde på verksted skal være 45min eller 2x45 min. 

<br>

**Viktige datoer**

⚠️ **UTVIDET FRIST: MANDAG 26. AUGUST, 23:59. Svar på innsendte bidrag kommer 28. august.** ⚠️
~~Deadline for innsending av forslag er **15 august**. Svar på innsendte bidrag kommer **25 august**~~. 

Vi vil etterstrebe å inkludere alle innsendte bidrag, men får vi flere enn det er plass til vil følgende kriterier gjelde:
- Eksplisitt tematisk relevans
- En samlet bredde i konferanseprogrammet
- Samarbeid mellom høyere utdanningsinstitusjoner og ABM-feltet. 

Språk for presentasjon eller verksted kan være på enten norsk eller engelsk, vennligst presiser hvilke(t) språk du vil presentere eller holde verksted på. Merk at til det endelige programmet krever vi sammendrag på begge språk. 

[**Skjema for innsending finner du her**](https://forms.gle/UnqDj1kyd45FdBQS9)




*Informasjon om sesjon for masterstudenter kommer i august.* 




# Tidligere konferanser

## Konferanse 2023
Vår første konferanse ble holdt i oktober 2023 på UiO. [En oppsummering av konferansen finnes her.](https://www.ub.uio.no/bibliotekene/dsc/digiforsk-bloggen/20231106_dhko.html)
