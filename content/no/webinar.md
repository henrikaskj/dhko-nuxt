---
title: 'Webinarrekka 2025'
---

# **Webinar-rekka 2025**

DH-foredragsrekken er et samarbeid mellom [Digital lab](https://www.uib.no/digitallab) ved [Universitetsbiblioteket i Bergen](https://www.uib.no/ub), [D-lab](https://www.ntnu.no/ub/d-lab) ved NTNU og DHKO. Foredragsrekken tar for seg DH-relaterte temaer, og gir forskere og andre som er involverte i DH-prosjekt eller -forskning muligheten å dele sine erfaringer, suksesser og utfordringer tilknyttet bruk av digitale verktøy og/eller metoder.

Informasjon om foredragene sendes ut i god tid i forkant på DHKO-mailinglista, samt at det blir lagt ut på [arrangementskalenderen til Digital Lab ved UiB.](https://www.uib.no/digitallab/kalender) Her kan du melde deg på for å få zoomlenke. 

Har du forslag til tema du ønsker å høre mer om, eller jobber du selv med noe som du kan tenke deg å dele i et foredrag? Ikke nøl med å ta kontakt med oss arrangører [på e-post](mailto:emma.aadland@uib.no).

## DH-foredrag høsten 2025:

- **Torsdag 23. oktober kl. 11.30-12.00 [PÅ NORSK]**

### Norchron - Norwegian diachronic corpus

Et forskningsprosjekt som har som mål å bygge en digital tekstsamling over utviklingen av det norske språket fra runeinnskriftene og frem til 1814.

**Om Norsk diakront korpus (Norchron)**

Norchron er et forskningsprosjekt som har som mål å bygge opp en digital tekstsamling som dekker utviklingen av det norske språket fra runeinnskriftene og frem til 1814. Prosjektet ledes av Humit – Senter for digital utvikling ved Universitetet i Oslo – og har fått støtte fra Forskningsrådet.

Et korpus er en digital samling av tekster som fanger opp forekomster av språklige uttrykk. Korpuser gir et bilde av naturlig språkbruk, og kan brukes som grunnlag for forskning. 

I Norchron skal tekstene analyseres grammatisk, lokaliseres, og gjøres tilgjengelige for både forskere og allmennheten. Mange av tekstene finnes allerede i digitale formater, men er spredt på ulike steder og i forskjellige formater. Andre tekster krever mer detaljert filologisk bearbeiding før de kan publiseres. Norchron fyller et viktig hull i eksisterende korpusressurser ved å tilby en historisk dimensjon som tidligere har manglet. Prosjektet skal lage et historisk korpus over norsk språk fra runeinnskriftene og fram til 1814.

**Foredragsholder Dag Trygve Truslew Haug**

Norchron presenteres av [Dag Trygve Truslew Haug](https://www.hf.uio.no/ifikk/personer/vit/klassiske-sprak/fast/daghaug/index.html). Han  er professor i lingvistikk og klassiske språk ved Universitetet i Oslo, med bakgrunn i gresk, latin og historisk språkvitenskap. Han har publisert bredt innen formell semantikk, syntaks og digital humaniora, og leder nå Senter for digital utvikling ved Det humanistiske fakultet. Haug har mottatt flere forskningspriser, inkludert Nils Klim-prisen, og har vært sentral i utviklingen av korpusressurser for gamle indoeuropeiske språk.

[Mer informasjon om Norchron-prosjektet](https://www.hf.uio.no/om/aktuelt/aktuelle-saker/2024/stotte-til-humits-nye-sprakprosjekt.html)

- **Torsdag 25. september kl. 11.30-12.00 [PÅ NORSK]**

Bli med på høstens første Digital Humaniora-lunsjforedrag (DH-lunsj), hvor vi skal se nærmere på hva Norsk reiselitterært korpus kan fortelle om måten Norge ble fremstilt på i 1800-tallets reiselitteratur, både av utenlandske reisende og av nordmenn selv.
  
Stipendiat [Marit Sjelmo](https://www.ntnu.no/ansatte/marit.sjelmo) ved NTNU presenterer prosjektet sitt og forteller om hvordan hun har jobbet med Norsk reiselitterært korpus fra et makroperspektiv ved hjelp av digitale verktøy.

Om foredragsholder og doktorgradsprosjektet
Marit Sjelmo er stipendiat på NTNU, Institutt for språk og litteratur. I hennes doktorgradsprosjekt med arbeidstittel "Den litterære landmålingen av Norge: reiseskildringer 1800–1850", undersøker hun fremstillinger av Norge i 1800-tallets reiselitteratur. I løpet av en hundreårsperiode, mellom 1800 og 1900, går nemlig Norge fra å fremstilles som et «terra incognita» i denne litteraturen til å fremstå som en moderne, europeisk nasjonalstat og destinasjon for global masseturisme. Som litterær empiri i prosjektet har hun brukt et internasjonalt korpus bestående av ca. 750 reiseskildringer fra Nasjonalbibliotekets arkiv, som hun har kalt Norsk reiselitterært korpus 1800–1900.

Prosjektet er tilknyttet forskergruppen Litteratur, teknologi og medier ved Institutt for språk og litteratur ved NTNU og NFR-prosjektet [ImagiNation. Mapping the Imagined Geographies of Norwegian Literature from 1814 to 1905](https://prosjektbanken.forskningsradet.no/project/FORISS/314605?Kilde=FORISS&distribution=Ar&chart=bar&calcType=funding&Sprak=no&sortBy=score&sortOrder=desc&resultCount=30&offset=0&Fritekst=imagination).

**KOMMENDE**

- **Torsdag 27. november kl. 11.30-12.00**
