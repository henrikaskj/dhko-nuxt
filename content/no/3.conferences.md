---
title: 'Årlig konferanse'
---

# DHKO 2026

## Digital humaniora, samfunn og demokrati

Den fjerde årlige konferansen til Norsk nettverk for digital humaniora og kulturorganisasjon (DKHO) vil holdes ved i Østfold (HiØ) på Campus Remmen, i samarbeid med forskningsgruppen *Tekst-i-kontekst*, **onsdag 14. og torsdag 15. oktober 2026**. Årets DKHO-konferanse fokuserer på digital humaniora og forholdet til samfunn og demokrati. Vi ber om bidrag til konferansen, se Call for papers under. Frist for å sende inn abstract er **15. mai**.

[Årets konferansenettside](https://www.hiof.no/forskning/satsingsomrader/sprak-i-oppleringen/ella/arrangementer/konferanse-norsk-nettverk-for-digital-humaniora-og.html)

Vi lever i en tid preget av et raskt skiftende geopolitisk klima og hvor demokratiet står under press. Hvordan kan digital humaniora innen akademia, museer, arkiver og biblioteker bidra til samfunnsberedskap og kritisk teknologibruk i en slik kontekst? DHKO-konferansen 2026 utforsker disse spørsmålene gjennom et tematisk fokus på samvirket mellom digital humaniora og samfunnet.

I løpet av de tre tidligere DHKO-konferansene har ressurser og metoder innen KI ofte vært tematisert – ofte med fokuset på mulighetene KI kan gi. Utviklingen av generativ KI og maktkonsentrasjon i teknologibransjen stiller også spørsmål ved hvordan det norske språket og samfunnet er rustet. Hvordan kan DH bidra til å gi oss svar på disse spørsmålene, og hva er behovet for infrastrukturelle satsinger?

Om KI er den mest moderne siden av DH, er korpusstudier og fjernlesning to av de mest klassiske metodene. Disse kan begge bidra til å undersøke ujevne maktstrukturer og i forlengelsen hjelpe oss å forme et mer demokratisk samfunn.

I et videre perspektiv vil konferansen legge grunnlag for en mer inkluderende diskusjon om digitale strukturer og deres sosiale implikasjoner, med mål om å redusere urettferdige maktstrukturer. Disse initiativene er essensielle for å oppnå både nasjonale og internasjonale målsettinger innen forskning og kulturformidling.

Vi inviterer til bidrag som kan adressere følgende **tema** (listen er ikke uttømmende):

- Digital humaniora og samfunn
- Digital humaniora og demokrati
- Kritiske perspektiver på teknologi i samfunn
- Digital suverenitet
- Frihet og motstand i digital formidling i ABM-feltet
- Erfaringsdeling og diskusjon av open source / open access
- DH-metoder for å få frem marginaliserte stemmer
- Digital humaniora, KI og fremtiden

Vi inviterer til bidrag enten i form av presentasjon, poster eller verksted. Overordnet er fokuset på digitale humaniora og forholdet til samfunn og demokrati. 

Send abstract (max 300 ord) til DHKO2026@hiof.no. **Frist for abstract er 15. mai.**

Vi tar imot bidrag på skandinaviske språk og engelsk og ser fram mot mange hyggelige gjensyn og nye bekjentskaper.

--

Kontaktpersoner for arrangementet:

Marcus Axelsson (marcus.axelsson@hiof.no)

Anje Müller Gjesdal (anje.m.gjesdal@hiof.no)


<!--

THE ENTIRE PAGE IS HIDDEN

# Konferanse 2025

Den tredje årlige konferansen for Nasjonalt forskningsnettverk for digital humaniora og kulturorganisasjon (DHKO) vil holdes ved Universitetet i Innlandet på Campus Hamar i samarbeid med forskergruppen *Digital Communication and Culture* og forskningsprosjektet *Verden på norsk: en digital utforskning av bibliomigrasjon og anmeldelser av oversatt skjønnlitteratur*, **onsdag 15. og torsdag 16. oktober 2025**.


**Deadline for innsending av sammendrag/forslag er 15. August 2025.**

Årets konferanse har temaet «infrastruktur og grensesnitt». Med dette ønsker vi å favne all humanistisk orientert forskning på, med og om infrastrukturer og grensesnitt. Fra visuell epistemologi, via digitale medier og materialer, til forskningsinfrastrukturer og organisering av kultur. Ikke minst arkiver, museer og biblioteker som infrastrukturer og grensesnitt for digital humaniora-forskning for fortid, nåtid, og fremtid.

Årets konferanse vil inneholde workshops og presentasjoner, samt to keynotes (TBA).
Presentasjonsholdere og workshopdeltagere på konferansen får dessuten muligheten til å bidra i artikkelform til en spesialutgave av det [DHNB Publications](https://journals.uio.no/dhnbpub) (Nivå 1, Kanalregisteret) etter konferansen.
 

[Årets konferansenettside finner dere her](https://www.inn.no/om-universitetet/fakultet-for-lererutdanning-og-pedagogikk/arrangementer-fra-lup/dhko-2025/index.html)


[Call for papers (PDF) finner du her](https://www.inn.no/om-universitetet/fakultet-for-lererutdanning-og-pedagogikk/arrangementer-fra-lup/dhko-2025/call-for-papers-dhko-2025.pdf)
 

Ta kontakt med spørsmål: **dhko2025@inn.no**

<br>
<br>

# Tidligere konferanser

## Konferanse 2024
Den andre konferansen ble avholdt i oktober 2024 på NTNU og hadde temaet ["digitale og digitaliserte spor".](https://www.ntnu.no/kalender/detaljer/-/event/902e7ad4-9c7a-3516-8791-92ea6202efa4) 


## Konferanse 2023
Vår første konferanse ble holdt i oktober 2023 på UiO. [En oppsummering av konferansen finnes her.](https://www.ub.uio.no/bibliotekene/dsc/digiforsk-bloggen/20231106_dhko.html)

-->
